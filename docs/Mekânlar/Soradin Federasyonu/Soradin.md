---
tags:
  - Soradin Federasyonu
  - Ejderhalar Diyarı
  - Mekân/Ülke
---  
  
**Ejderhalar Diyarı** olarak da bilinen **Soradin Federasyonu**, kıtanın bilim ve endüstri bakımından en gelişmiş ülkesidir ve [[İmparatorluk]]'un kıtadaki tek devlet olma planlarının karşısında duran en büyük engeldir. Devlet, kıtadaki en büyük üçüncü nüfusa ve en büyük ikinci ekonomiye sahiptir.  
  
## Tarih  
[[Soradin Kenti]], Renkli Ejderhalar Kralı Dağ Eriten [[Sorad]]’ın boyunduruğundan kurtulmasının ardından daima bölgedeki en önemli güç olmuş ve çevredeki şehirleri ortak çıkarlara dayalı bir birlik altında yönetmiştir. Uzun tarihinde İmparatorluk ile sayısız savaş yaşayan ve 2 kez tamamen fethedilen Soradin toprakları 1310 yılından beri (1864-1964 arasında, imparatora vergi ödemeyi kabul ettikleri dönem dışında) bağımsızdır ve [[Taralon]] Hanedanı tarafından yönetilmektedir.  
  
Soradin Lordu her öldüğünde federasyonu oluşturan şehirlerin yöneticileri geleneksel olarak bir araya gelir ve içlerinden biri yeni lord seçilir. Görünüşte demokratik olan bu seçimlerde 1310 yılından beri yalnızca Soradin Kenti’ni yöneten Taralon ailesi üyeleri seçilmiştir. 2005 yılında kıtadaki en büyük 3 devletin (İmparatorluk, Soradin Federasyonu ve [[Rand Diyarı]]) yöneticilerinin bir gecede öldürülmesi üzerine henüz 5 yaşında olan Andrand Taralon için bile bu gelenek bozulmamıştır ve ülke son 15 yıldır bu genç lordun kontrolü altındadır. Kuzeydeki kıyı şehirleri genellikle zengin tüccar aileleri arasından bir lider seçerken başkentin yönetimi babadan oğula geçmektedir.  
  
## Coğrafya  
Soradin Devleti’nin kuzey kıyısı boyunca, pek çoğu antik çağlardan beri önemli yerleşim yerleri olan ticaret şehirleri yer alır. Ülkenin gelirinin büyük kısmı bu şehirler ile Müttefikler Adası arasında yapılan ticarete dayanır. Ancak ülkenin asıl bel kemiği Kızıl Taht Dağı eteklerinde kurulu olan Soradin Kenti ve çevresindeki bölgedir. Jeotermal enerji, kömür kaynakları ve akarsular bakımından zengin olan bu bölgede pek çok otomasyon yöntemi geliştirilmiş olup kıtanın başka hiçbir yerinde eşi benzeri görülmemiş miktarlarda üretim yapılmaktadır.  
  
Soradin Federasyonu; güneyinde İmparatorluk’un [[Aedil]] eyaleti, batısında İmparatorluk’un [[Warbonter]] Eyaleti, kuzeyinde [[İmparator Denizi]] ve doğusunda [[Vahşi Orman]] ile çevirilidir. Federasyonun nüfusunun büyük kısmını, kendini ‘Soradinli’ olarak tanımlayan kuzey kıyısı şehirleri ve Soradin Kenti çevresi oluşturur. En doğuda ise İmparatorluk iki ülkeyi de ele geçirene kadar bağımsız kalmış olan ancak 1310 yılından beri Soradin Kenti’nin otoritesini tanıyan [[Rakonya]] bölgesi bulunur. Rakonya halkı, kıtanın en meşhur paralı askerleri ve maceracıları arasındadır. İmparatorluk ve [[Rand Diyarı]]'ndaki birçok seçkin aile, soyunu bu halka dayandırır. Rakonya halkı yüzyıllardır federasyonun geri kalanını Vahşi Orman’dan gelen tehditlere karşı korumaktadır.  
  
### Ekonomi  
[[Bolbento]] ve [[Thugton]] gibi büyük kıyı şehirleri ticaret ve askeriye ile uğraşmak isteyenlere sayısız olanak sağlasa da ülkedeki eğitim ve bilimin merkezi Soradin Kenti'dir. Şehir mühendislik dalları üzerine eğitim veren Soradin Mühendislik Akademisi ve diğer konular üzerine yoğunlaşan Kızıl Okul’a ev sahipliği yapar. İmparatorluk şehirlerindeki kadar görkemli olmasa da Soradin’de bir Ioun arşivi bulunmaktadır.  
  
Kıyı şehirlerinde işleyen kapitalist düzen sebebiyle yetenekli kişiler daima iş bulabilirlerken, Federasyon'un merkezinde yer alan Soradin Kenti'nde istisnai durumlar dışında yalnızca ülkenin vatandaşları ve kendini kanıtlamış ailelerin üyeleri görevlendirilir.  
  
## Nüfus  
Bölge, ejderhalar ile iç içe tarihinden dolayı dragonborn ırkının doğum yeridir ve nüfusun yaklaşık %30’u dragonborndur. Soradin Lordu’na hizmet eden Wyvern binicileri ve tamamen dragonbornlardan oluşan Dragonguard, şehrin bayrağı ile birlikte bu ejderhalar mirasının en önemli hatırlatıcılarıdır. 